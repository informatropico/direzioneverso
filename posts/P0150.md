---
title: "Sono morto"
date: "2022-11-28"
prev: "P0149"
next: "P0151"
podcast: ""
foto: ""
---

Stanotte ho sognato  
di morire  
una di quelle morti lente  
infami perché puoi salutare  
congedarti da chi resterà,  
avere il tempo di sentirla arrivare  
ma abbastanza veloce  
da non permettere nessuno  
di abituarsi.  
Ti ho preso in braccio  
quel viso ignaro  
che mi strozza il cuore  
se lo ripenso.  
Ti ho salutato per ultimo,  
ti ho pregato di fare a meno di me.  
Gli occhi si sono aperti  
ho gustato quei respiri,  
non ti ho ancora insegnato  
ad essere libero.  
Non ho ancora imparato  
a fare a meno di te.
