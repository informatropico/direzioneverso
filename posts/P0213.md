---
title: "Linee"
date: "2023-10-16"
prev: "P0212"
next: "P0214"
podcast: ""
foto: ""
---

Io vivo immerso nelle linee  
linee dritte,  
così sottili  
dello spessore di un punto  
che è noto  
non possiede dimensione.  
Linee che a vederle così  
potrei dire non esistono,  
eppure  
così difficili di scavalcare.  
Basta meno di un passo,  
forse non serve nemmeno quello.  
Sarebbe più facile  
che passare dal prima al poi  
da oggi a domani.  
Le guardo,  
lì distese a terra  
e l'occhio  
sembra averle già superate,  
ma i piedi no,  
camminano sul bordo  
e le linee si sa  
hanno una lunghezza infinita  
non conoscono interruzioni.  
Ci sono le linee del traguardo,  
per andare tutti nella stessa direzione  
da oltrepassare  
per liberarsi del giudizio.  
Ci sono le linee guida,  
per evitare di sentirci unici.  
C'è la linea dell'orizzonte,  
che esiste solo  
se tenuta a distanza.  
Ci sono le coordinate,  
per rendere tutte le cose uguali  
e c'è la linea di fuga,  
via d'uscita verso l'ignoto  
nelle terre della paura  
e dell'avventura.  
Le linee davanti a me  
si issano in verticale  
schierate  
nella loro infinità.  
Ricordami,  
che forma ha una prigione?