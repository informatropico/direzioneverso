---
title: "Una persona felice"
date: "2024-04-28"
prev: "P0245"
next: "P0247"
podcast: ""
foto: ""
---

Credo che una persona felice  
non abbia paura di morire.  
Non ha nessun domani da aspettare,  
nessuna coda d’attesa,  
si tiene tutto l’oggi del mondo  
e lo plasma di meraviglia.  
Una persona felice  
ha dato tutti gli abbracci  
e detto tutti i ti amo,  
non ha baci in sospeso.  
Ha danzato la terra.  
Credo che le persone felici  
rispondano sempre sì  
a se stesse.  
Le persone felici  
indossano un orologio  
che segna sempre ora.  
Hanno smesso di guardare  
con gli occhi,  
non fanno altro che fare.  
Io, spesso ho paura   
di chiudere gli occhi  
la sera,  
per tutto il domani  
che spero arrivi.